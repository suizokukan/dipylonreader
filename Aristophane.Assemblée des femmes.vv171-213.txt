Πραξάγορα
                          «Τοῖς θεοῖς μὲν εὔχομαι
        τυχεῖν κατορθώσασαι τὰ βεβουλευμένα.
        Ἐμοὶ δ᾽ ἴσον μὲν τῆσδε τῆς χώρας μέτα
        ὅσονπερ ὑμῖν· ἄχθομαι δὲ καὶ φέρω
175     τὰ τῆς πόλεως σαπέντα βαρέως πράγματα.
        Ὁρῶ γὰρ αὐτὴν προστάταισι χρωμένην
        ἀεὶ πονηροῖς· κἄν τις ἡμέραν μίαν
        χρηστὸς γένηται, δέκα πονηρὸς γίγνεται.
        Ἐπέτρεψας ἑτέρῳ, πλείον᾽ ἔτι δράσει κακά.
180     Χαλεπὸν μὲν οὖν ἄνδρας δυσαρέστους νουθετεῖν,
        οἳ τοὺς φιλεῖν μὲν βουλομένους δεδοίκατε,
        τοὺς δ᾽ οὐκ ἐθέλοντας ἀντιβολεῖθ᾽ ἑκάστοτε.
        Ἐκκλησίαισιν ἦν ὅτ᾽ οὐκ ἐχρώμεθα
        οὐδὲν τὸ παράπαν, ἀλλὰ τόν γ᾽ Ἀγύρριον
185     πονηρὸν ἡγούμεσθα· νῦν δὲ χρωμένων
        ὁ μὲν λαβὼν ἀργύριον ὑπερεπῄνεσεν,
        ὁ δ᾽ οὐ λαβὼν εἶναι θανάτου φήσ᾽ ἀξίους
        τοὺς μισθοφορεῖν ζητοῦντας ἐν τἠκκλησίᾳ.»

Γυνὴ B'
        Νὴ τὴν Ἀφροδίτην εὖ γε ταυταγὶ λέγεις.

Πραξάγορα
190     Τάλαιν᾽, Ἀφροδίτην ὤμοσας. Χαρίεντά γ᾽ ἂν
        ἔδρασας, εἰ τοῦτ᾽ εἶπας ἐν τἠκκλησίᾳ.

Γυνὴ B'
        Ἀλλ᾽ οὐκ ἂν εἶπον.

Πραξάγορα
                        Μηδ᾽ ἐθίζου νῦν λέγειν.
        «Τὸ συμμαχικὸν αὖ τοῦθ᾽, ὅτ᾽ ἐσκοπούμεθα,
        εἰ μὴ γένοιτ᾽, ἀπολεῖν ἔφασκον τὴν πόλιν·
195     ὅτε δὴ δ᾽ ἐγένετ᾽, ἤχθοντο, τῶν δὲ ῥητόρων
        ὁ τοῦτ᾽ ἀναπείσας εὐθὺς ἀποδρὰς ᾤχετο.
        Ναῦς δεῖ καθέλκειν, τῷ πένητι μὲν δοκεῖ,
        τοῖς πλουσίοις δὲ καὶ γεωργοῖς οὐ δοκεῖ.» [...]

Γυνὴ B'
204     Ὡς ξυνετὸς ἁνήρ.

Πραξάγορα
                              Νῦν καλῶς ἐπῄνεσας.
205     «Ὑμεῖς γάρ ἐστ᾽, ὦ δῆμε, τούτων αἴτιοι.
        Τὰ δημόσια γὰρ μισθοφοροῦντες χρήματα
        ἰδίᾳ σκοπεῖσθ᾽ ἕκαστος ὅ τι τις κερδανεῖ·
        τὸ δὲ κοινὸν ὥσπερ Αἴσιμος κυλίνδεται.
         Ἢν οὖν ἐμοὶ πείθησθε, σωθήσεσθ᾽ ἔτι.
210     Ταῖς γὰρ γυναιξί φημι χρῆναι τὴν πόλιν
        ἡμᾶς παραδοῦναι. Καὶ γὰρ ἐν ταῖς οἰκίαις
        ταύταις ἐπιτρόποις καὶ ταμίαισι χρώμεθα.»

Πᾶσαι
        Εὖ γ᾽, εὖ γε νὴ Δί᾽ εὖ γε. Λέγε, λέγ᾽ ὦγαθέ.

 
